Životopis
Po absolvovaní strednej školy Rochester Adams High School v Michigane roku 1980 nastúpil do armády, kde v rokoch 1980-1984 vyštudoval vojenskú akadémiu United States Naval Academy so zameraním na matematiku. Bol pilotom u vojenského námorníctva, neskôr testovacím pilotom. Nalietal viac ako 3500 hodín na 30 rôznych typoch lietadiel. V roku 1988 bol zapojený do projektu Officer na leteckej vojenskej základni Patuxent River.

Toho istého roku sa prihlásil do NASA k absolvovaniu výcviku budúcich astronautov a po jeho úspešnom zakončení bol v roku 2000 do jednotky začlenený. O sedem rokov neskôr letel do vesmíru v hodnosti majora. V tom čase mal 45 rokov. Je ženatý s Elisou Walkerovou.

Lety do vesmíru
2007
Ako pilot odštartoval na palube raketoplánu Discovery pri misii STS-120 na obežnú dráhu Zeme. K Medzinárodnej vesmírnej stanici (ISS) sa raketoplán pripojil 25. októbra 2007. Pre Discovery to bol 34. let, pre Zamku prvý. Misia bola označená v COSPAR ako 2007-050a. V sedemčlennej posádke spolu s Zamkom boli: Pamela Melroyová, Stephanie Wilsonová, Scott Parazynski, Douglas Wheelock, Paolo Nespoli z Talianska a Daniel Tani.

Hlavným cieľom ich letu bolo dopraviť a nainštalovať ďalší z modulov stanice, Harmony. Počas letu sa astronautom podarilo všetky stanovené úlohy úspešne splniť. Modul Harmony bol pripojený k stanici, podarilo sa po problémoch rozložiť solárne panely na nosníku P6.

Na stanici v čase ich pobytu pôsobili členovia Expedície 16. Pri návrate vzali člena tejto expedície Claytona Andersona, nahradil ho Tani z ich posádky. Raketoplán úspešne pristál tam, kde odštartoval, na Kennedyho vesmírnom stredisku na Floride.