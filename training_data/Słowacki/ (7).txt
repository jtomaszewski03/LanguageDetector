Kolesársky potok[1] je vodný tok v Nízkych Tatrách[2] na území okresu Poprad.[1] Je to ľavostranný prítok Čierneho Váhu[3] s dĺžkou približne 3,5 km a je tokom IV. rádu. Preteká územím ochranného pásma Národného parku Nízke Tatry.[4][3]

Priebeh toku
Potok pramení vo východnej časti Nízkych Tatier[5], v geomorfologickom podcelku Kráľovohoľské Tatry a ich časti Priehyba[6], na severnom úbočí Doštianky (1 235 m n. m.)[4], v nadmorskej výške približne 1 150 m n. m.[2][3]

Pramení v pásme nesúvislého lesa, pod hrebeňom, vedúcom z Doštianky na Závrch (1 259 m n. m.). Na hornom toku tečie severovýchodným smerom údolím Škoruchovo[4], na konci ktorého priberá dvojicu významných prítokov; prvý, ľavostranný z lokality Salašky, druhý, pravostranný z východného úbočia Doštianky (1 235 m n. m.). Odtiaľto sa už údolie nazýva Kolesárky a ním, až po ústie, už tečie Kolesársky potok bez významnejších prítokov na severovýchod.[4] V blízkosti chaty sa v lokalite Kolesárky v nadmorskej výške cca 835 m n. m. vlieva ľavostranne do Čierneho Váhu.[3]

Potok pramení a preteká iba územím obce Liptovská Teplička v okrese Poprad v Prešovskom kraji.[1][7]