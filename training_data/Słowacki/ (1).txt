Dejiny
Prvá zmienka o bieloruskom hlavnom meste Minsk pochádza z Povesti dávnych liet a vzťahuje sa k roku 1067. Tu sa spomína mesto v súvislosti s bitkou polockého kniežaťa so synmi kyjevského kniežaťa Jaroslava Múdreho. Názov pravdepodobne pochádza od rieky Menka. Koreň tohto slova má starý praindoeurópsky pôvod a znamená malý (aj v litovskom jazyku slovo menkas znamená malý). Najstaršie názvy mesta v starých letopisoch zneli „Мѣньскъ, Мѣнескъ, Мѣнскъ“. V neskorších prepisoch zneli „Меньск, Менеск, Менск“. Názov Minsk sa používal až neskôr.

V roku 1326 sa stalo súčasťou Litovského veľkokniežatstva a spolu s ním sa neskôr stalo súčasťou Poľsko-litovskej únie. V tomto čase obyvatelia mesta zažili násilnú katolizáciu a prenikanie poľského kultúrneho vplyvu. Mesto bolo niekoľkokrát zničené a obsadené ruskými i švédskymi vojskami, ale aj povstalcami, ktorí bojovali proti katolíckym poľským a litovským šľachticom. Po tzv. druhom delení Poľska v roku 1793 sa stalo súčasťou Ruského impéria. V tomto čase naopak nastala rusifikácia a snaha upevniť v meste pravoslávnu cirkev. V roku 1918 po Brest-litovskom mieri obsadili mesto nemecké vojská, ktoré podporovali nacionalistické tendencie bieloruských nacionalistov. Rušné časy zažili obyvatelia v rokoch 1919 až 1920 počas vojny Poľska a Sovietskeho zväzu.

Napokon sa stal Minsk súčasťou Bieloruskej sovietskej socialistickej republiky. V rokoch 1941 až 1944 bol Minsk okupovaný nemeckými nacistami. Počas okupácie bola vyvraždená veľká časť židovského obyvateľstva. Minsk bol až do nacistickej okupácie jedným z európskych miest, kde židia tvorili takmer polovicu obyvateľov (v roku 1897 až 52 %). Počas oslobodzovacích bojov v roku 1944 bolo mesto zničené a nasledovala jeho veľká rekonštrukcia. V roku 1991 sa stal hlavným mestom nezávislého Bieloruska.

Historické pamiatky
Mesto Minsk ležalo na území, kde sa križovala západoeurópska prevažne rímskokatolícka kultúra s východným pravoslávnym svetom. Mesto bolo pomerne dlho v rukách rímskokatolíckych panovníkov Litvy a Poľska (až do delenia Poľska v 18. storočí). Vidieť to aj na architektúre a pomerne silnej katolíckej komunite v meste. Od čias delenia Poľska sa Minsk stal súčasťou Ruského impéria a neskôr Sovietskeho zväzu (výnimkou nemeckých okupácií počas oboch svetových vojen). V meste je pomerne veľa rímskokatolíckych i pravoslávnych chrámov. Medzi najvýznamnejšie patria: