Výhľady
Celý chrbát Skaliska sa nachádza v pásme kosodreviny, vrchol však tvorí skalnaté bralo bez vegetácie[6], ktorý umožňuje kruhový rozhľad. Pri vhodných podmienkach je tak možné pozorovať mnohé vrcholy pohoria, no tiež Branisko, Levočské vrchy, Vysoké, Západné a Nízke Tatry, Stolické vrchy, Revúcku vrchovinu, Slovenský kras a mnohé vrchy severného Maďarska.[7]

Horská chata Volovec
Neďaleko Skaliska asi 15 minút pešej chôdze po  zelenej turistickej značke smerom na obec Čučma stojí v nadmorskej výške 1 132 m n. m. horská chata Volovec s možnosťou ubytovania a stravovania pre turistov. Je najvyššie postavenou turistickou chatou v Košickom kraji. Pri chate vyviera prameň – studnička.[5]

Prístup
po  červenej turistickej značke (Cesta hrdinov SNP):
od severozápadu zo sedla Súľová cez Čertovu hoľu a sedlo Volovec
od juhovýchodu z Úhornianskeho sedla cez Biele skaly a sedlo Krivé
po  zelenej turistickej značke:
od juhu z Čučmy cez rázc. pri chate Volovec
od severu z Henclovej cez sedlo Volovec
po  žltej turistickej značke z Betliara okolo chaty Volovec[5]
Pravidelné podujatia
Novoročný výstup na Volovec
Usporiadateľ: turistický klub KST Volovec Rožňava, mesto Rožňava, obec Čučma
Termín konania: prvá sobota v novom roku
Trasa: Čučma, závod – Nad Solnou – Malá skala – Skalisko – chata Volovec – Čučma, kultúrny dom
Druh podujatia: pešia turistika
Turistický klub KST Volovec Rožňava, mesto Rožňava a obec Čučma organizuje každoročne, od roku 1978, v prvú sobotu v novom roku, tradičný jednodňový peší zimný výstup na vrch Skalisko/Volovec, pod názvom Novoročný výstup na Volovec.
Gemerská stopa
Usporiadateľ: obec Pača, turistický oddiel Pača
Termín konania: začiatok marca
Trasa: Gujapalag – Skalisko – Pača
Druh podujatia: lyžiarsky prechod
Obec Pača a turistický oddiel Pača organizuje každoročne, od roku 1978, začiatkom marca, tradičný lyžiarsky prechod Volovskými vrchmi, pod názvom Gemerská stopa, pri ktorom sa vystúpi na vrch Skalisko/Volovec.
Obecný výstup na Volovec
Usporiadateľ: obec Betliar
Termín konania: koniec mája
Trasa: Betliar – Skalisko
Druh podujatia: pešia turistika
Obec Betliar organizuje každoročne, od roku 1993, koncom mája, tradičný jednodňový peší výstup na vrch Skalisko/Volovec, pod názvom Obecný výstup na Volovec, ako spomienku na tragickú smrť Daniela Fabíniho († 28. 5. 1992).