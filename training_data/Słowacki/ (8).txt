Skalisko[1] (1 293,1 m n. m.[2][3]) je druhý najvyšší vrch v pohorí Volovské vrchy, krajinnom celku Slovenského rudohoria.[4] Leží nad obcou Betliar, približne 8 km severovýchodne od Rožňavy.[5]

Poloha
Nachádza sa v západnej časti pohoria, v geomorfologickom podcelku Zlatý stôl.[4] Leží v Košickom kraji, na hranici okresov Rožňava a Gelnica a zasahuje na katastrálne územie mesta Rožňava a obcí Čučma, Betliar a Henclová.[1] Najbližším sídlom je severne situovaná Henclová, juhovýchodne sa nachádza Úhorná, juhozápadne Čučma a Betliar a západne Gemerská Poloma.[5]

Opis
Skalisko leží v hlavnom hrebeni, vedúcom z Úhornianskeho sedla severozápadným sedlom do sedla Súľová, v časti, nazývanej Volovec.[3] Severne sa nachádza Volovec (1 213 m n. m.), Čertova hoľa (1 245 m n. m.), Kečka (1 131 m n. m.) a Suchý vrch (1 218 m n. m.), východne Zlatý stôl (1 322 m n. m.), Žobrácka poľana (1 219 m n. m.), Jamina (1 241 m n. m.), Okrúhly chrbát (1 205 m n. m.) a Ramzová (1 245 m n. m.), južne Malá skala (1 225 m n. m.), Capkov vrch (800 m n. m.), Ostrý vrch (882 m n. m.) a Rákoš (800 m n. m.) a západne Sporný (879 m n. m.) a plytkým sedlom oddelený Volovec (1 284 m n. m.).[3] Voda zo severných svahov odteká potokom Tichá voda do rieky Hnilec, z juhovýchodných časti odteká Zlatým potokom a z juhozápadných Čučmianskym potokom do rieky Slaná. Na vrchol vedú značené turistické chodníky, hrebeňom tiež Cesta hrdinov SNP, v ktorej koridore prechádza aj medzinárodná diaľková turistická trasa E8. Na juhozápadnom úbočí stojí horská chata, pri ktorej je križovatka značených chodníkov.[5] V starých mapách bol vrch označovaný ako Baracká či Baračka. Počas 2. svetovej vojny patrilo Skalisko do územia, ktoré bolo súčasťou Maďarska a bol dočasne jeho najvyšším vrchom.