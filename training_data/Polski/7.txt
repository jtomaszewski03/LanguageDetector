W sezonie 1927/28 wystartowały pierwsze ogólnokrajowe rozgrywki ligowe w ramach Danmarksturneringen. 20 zespołów zostało podzielonych na pięć grup po cztery w każdej. Grały systemem jednokołowym, po czym zwycięzcy pięciu grup kwalifikowali się do mistrzowskiej grupy finałowej. Po czterech kolejkach najlepsza drużyna zdobywała tytuł mistrza Danii. Taki format obowiązywał zaledwie dwa lata przed zmianą systemu ligowego, a turniej zmienił nazwę na Meistersklabsserien w sezonie 1929/30. Zespoły zostały podzielone na dwie ligi, ligę mistrzowską z dziesięciu zespołów i drugą ligę z różną liczbą klubów w każdym sezonie. Oznaczało to, że liczba drużyn rywalizujących o mistrzostwo była ustalana na czas trwania turnieju. Najgorszy zespół z ligi mistrzowskiej oraz najlepsza drużyna z drugiej ligi wymieniały się między sobą przynależnością ligową po każdym sezonie. Na początku rozgrywek, od sezonu 1929/30 kluby grały między sobą tylko jeden raz, co dawało dziewięć meczów w sezonie, ale od sezonu 1936/37 spotykały się dwa razy w sezonie, co dawało w sumie 18 meczów.

Podczas niemieckiej okupacji Danii w II wojnie światowej w latach 1940–1945 rozgrywki o mistrzostwo kraju były ponownie rozgrywane w jednym finale. Format ten różnił się w całym okresie okupacji, gdyż różna liczba drużyn grała w trzech oddzielnych turniejach. Najlepsze drużyny w każdym turnieju przechodziły do rundy play-off, a następnie dwa najlepsze zespoły spotykały się w finale.

Od sezonu 1945/46 rozgrywki powróciły do formatu przedwojennego i nazywały się 1. division. Po raz kolejny o mistrzostwo rywalizowało 10 drużyn, grających systemem dwukołowym.