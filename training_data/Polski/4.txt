Po śmierci męża w 1900 roku rozpoczęła pracę w charakterze ilustratorki. W 1901 roku zilustrowała pierwszy artykuł w Harper’s Bazaar. W czasie działalności artystycznej wznowiła studia, zapisując się do New York School of Art, gdzie poznała Edith Dimock. Obie przeniosły się do Sherwood Studios przy West 57th Street, gdzie wkrótce dołączyła do nich inna studentka sztuki, Lou Seyme. Określane jako „siostry z Sherwood” miały zwyczaj podejmować u siebie młodych artystów i pisarzy. Częstym gościem był u nich malarz James Moore Preston, którego May poznała jeszcze w Paryżu. Oboje pobrali się 19 grudnia 1903 roku, po czym zamieszkali przy East 9th Street. Nie mieli dzieci. James Moore Preston był w bliskich stosunkach z artystami tworzącymi Ashcan School, którzy odrzucili impresjonizm i idealizm, poświęcając w zamian uwagę malowaniu realistycznych scen miejskich. Wśród uczestników byli: William Glackens (który poślubił Edith Dimock), Robert Henri, John French Sloan, George Luks i Everett Shinn. Zrywając z dogmatami National Academy of Design, grupa w 1901 roku powołała do życia Society of Illustrators, którego pierwszym i przez wiele lat jedynym kobiecym członkiem była May Wilson Preston. W 1912 roku artyści ci założyli Association of American Painters and Sculptors (stowarzyszenie amerykańskich malarzy i rzeźbiarzy), sponsorujące w 1913 roku słynną wystawę Armory Show, w której wzięła udział również Maj Wilson Preston[1].

Artystka zaczęła jednocześnie odnosić coraz większe sukcesy jako komercyjna ilustratorka. Jej prace pojawiały się regularnie w takich magazynach jak: McClure's, Woman's Home Companion, The Saturday Evening Post, Metropolitan i Harper’s Bazaar[1]. Opatrzyła swymi ilustracjami dwa wczesne opowiadania Francisa Scotta Fitzgeralda, napisane dla The Saturday Evening Post: Myra Meets His Family (z 20 marca 1920 roku) i Bernice Bobs Her Hair (z 1 maja tego samego roku). Ilustrowała też opowiadania Mary Roberts Rinehart, pisane dla The Post[3].